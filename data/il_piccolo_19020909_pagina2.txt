IL PICCOLO, pag. II, 9 Settembre 1902, N. 7545

========================================
La Russia insiste per passare gli stretti.
========================================

COSTANTINOPOLI 8 (N). Il Governo russo rispose ieri al rifiuto della Porta di permettere il passaggio dei Dardanelli a quattro torpediniere non armate, confutando le obbiezioni della Turchia ed insistendo per il passaggio.

Finora non è ufficialmente confermata la voce che la Russia domandi di erigere stazioni di rifornimento di carbone nel Mar Nero e nel Mar di Marmara, e che abbia chiesto certe concessioni a Gerusalemme.

========================================
Le gare ginnastiche tedesche e czeche di Maehrisch-Ostrau.
========================================

MAEHRISCH-OSTRAU 8 (N). Alla gara di ginnastica degli czechi della Boemia, Moravia e Slesia i partecipanti furono 4000. Al corteo parteciparono ventimila persone; il numero degli spettatori si calcola abbia superato i trentamila.

Al corteo dei ginnasti tedeschi parteciparono invece soltanto 400 membri di varie Società.

Grazie alle misure prese, la giornata finora trascorse senza gravi incidenti. Nè la truppa qui concentrata, nè la gendarmeria rinforzata, ebbero motivo di intervenire.

========================================
VANDEA.
========================================

LESNEVEN 8 (N). Durante il pellegrinaggio a Folgoët, al quale parteciparono 30,000 persone, fra cui il vescovo e numerosi sacerdoti, da un gruppo di contadini partirono grida di "viva la libertà, viva le suore". Durante la funzione sacra il vescovo tenne un discorso congratulandosi con i bretoni per la resistenza opposta contro la chiusura delle scuole cattoliche.

*

PARIGI 7 (Proteo). Ora che l'opera del ministero Combes in Bretagna è compiuta, e mentre i tribunali stanno condannando a lievi ammende gli eroi delle epiche battaglie, è opportuno vedere un po' se la persecuzione religiosa del Governo francese, come la chiamano i Coppée, Lemaître e de Mun, abbia davvero del tutto laicizzata malgrado suo la clericale Bretagna. È quanto pretendono i signori di cui sopra.

Per rispondere a questa domanda niente di meglio che delle cifre. Ce le fornisce il ministero del commercio nel suo volume sopra "Gli Stati statistici della Francia per dipartimenti". Ecco un censimento delle case occupate da congregazioni per tre differenti epoche, 1861, 1893, 1900:

                    1861    1893    1900
Ile-et-Vilaine       207     239    1018
Côtes du nord        241     266     514
Finistère             92      97     487
Morbihan             150      84    1395
Loire-Inférieure     168      50    1531

Il quadro è eloquente e salta agli occhi che i provvedimenti si imponevano per porre una diga a questo straripare di clericalismo. Ma vediamo ora a che cosa è ridotta l'ecatombe Combes.

Per i dipartimenti di Ile-et-Vilaine, Côtes-du-Nord, Finistère, Morbihan, e Loire-Inférieure, il totale dei membri dei cleri secolare e regolare si eleva a 10,550; la popolazione di questi dipartimenti è di 3,143,045, il che porta a 3.35 per 1000 abitanti la proporzione dei membri del clero. Ebbene, su 4945 stabilimenti congregazionisti esistenti in Bretagna, il Governo persecutore ne ha fatti chiudere 55; vale a dire che nel 1861 sotto l'Impero c'erano in Bretagna 858 stabilimenti congregazionisti, ed oggi, dopo la strage ordinata da Combes, ce ne sono 4032 di più!

[Content continues with details about church properties and the Vandea situation...]

[Additional articles follow including "GLI AGRARI UNGHERESI e il compromesso a.-u.", "Il Marocco si europeizza!", and various other news items]

========================================
CONGRESSO DELLE CAMERE MEDICHE IN AUSTRIA.
========================================

CERNOWITZ 8 (N). Ieri fu inaugurato il settimo congresso delle Camere mediche dell'Austria, con l'intervento di quindici delegati. Dopo le formalità dell'apertura si iniziarono le discussioni. La discussione del regolamento sulle questioni mediche, fu riservata al prossimo congresso. Si discusse la proposta riforma della legge sulle Camere mediche approvandosi all'unanimità un ordine del giorno in cui si dichiara che le Camere mediche hanno il diritto di tenere un elenco dei medici, e che l'iscrizione in questi registri conferisce il diritto d'esercitare la professione medica. Per l'iscrizione nella Camera medica bisogna comprovare di aver fatto almeno un anno di pratica presso un ospitale, dopo conseguita la laurea. I medici militari non sono soggetti all'obbligo di far parte della Camera dei medici, ma devono però chiedere la loro iscrizione nel registro della Camera. Invece i medici distrettuali sono obbligati a far parte delle Camere.

La decisione sulla proposta d'istituire sezioni nelle Camere mediche, fu riservata ad un prossimo Congresso. Invece fu deliberato di chiedere che alle Camere mediche venga concesso il diritto di presentare, d'accordo con altre Camere, direttamente alle autorità centrali, proteste e laggi, di creare istituzioni di previdenza per medici e loro famiglie e di delegare loro membri ordinari nel Consiglio sanitario provinciale.

========================================
La svizzera autorizzata a batter nuova moneta.
========================================

ROMA 8 (N). Le potenze che fanno parte dell'Unione monetaria latina hanno concesso alla Svizzera di coniare altri 12 milioni di spezzati, portando la cifra della circolazione a 40 milioni.

========================================
Al Congresso degli orientalisti.
========================================

AMBURGO 8 (B). L'arciduca Ranieri inviò al presidente del congresso internazionale degli orientalisti il seguente telegramma:

"Esprimendo i miei ringraziamenti a Lei ed a tutti i membri del congresso, rinnovo i miei auguri per il completo successo del Congresso."

Arciduca Ranieri.

========================================
Congresso di tecnici edili.
========================================

SALISBURGO 8 (N). Oggi si tenne il congresso dei tecnici edili, con scarso intervento di interessati.

Il Congresso deliberò: di chiedere che il titolo d'ingegnere sia considerato titolo professionale; che i tecnici edili sieno rappresentati nei consorzi edili.

Istituite casse per sovvenzioni per le famiglie, in caso di morte di un associato.

Il Congresso approvò la proposta di convocare frequenti adunanze di tecnici per lo studio delle attuali condizioni morali ed economiche dei tecnici edili.

========================================
L'ARRESTO del direttore di Polizia di Spalato.
========================================

SPALATO 8 (N). In seguito alla dimostrazione contro il parroco di Borgo Lucaz, di cui vi telegrafai ieri, l'autorità giudiziaria ordinò l'arresto del direttore della Polizia comunale, Seguic, e di parecchi membri della Direzione della Società croata "Sokol". La popolazione è soddisfatta perchè con l'arresto del direttore della Polizia comunale è eliminata la possibilità della ripetizione dei disordini.

========================================
COMBATTIMENTI CON UN NEGRIERO.
========================================

LONDRA 8 (N). Il "Globe" assicura che l'ammiragliato ricevette notizia di una serie di combattimenti avvenuti nel Golfo Persico fra la cannoniera inglese "Lapwing" ed un negriero. Un marinaio rimase ucciso e parecchi furono feriti.

========================================
IL GRANDUCA BORIS e le donne americane.
========================================

LONDRA 6 (Fabian). Riguardo al grazioso incidente russo-americano per cui la signora Roosevelt, come sapete, si rifiutò di ricevere il granduca Boris, cugino dello czar, ora in visita agli Stati Uniti, si danno questi... piccanti particolari.

Pare che la signora Roosevelt sia stata influenzata nel suo rifiuto dalla Women's Christian Temperance Union. Queste "donne cristianamente temperanti" sarebbero state indignate per il contegno bohemien veramente shokting del principe russo.

Che diavolo ha fatto? penserete voi. Se ne raccontano un po' di tutti i colori. Una sera - narra la cronaca scandalosa - mentre il granduca Boris era in Chicago, si travestì e in compagnia di quattro robustissimi negri fece un giro per i quartieri più bassi, foschi e innominabili della città. Un'altra sera diede una cena a delle coriste e sul finire osò bere dello champagne nella scarpetta di satin di una di esse. Infine una notte... Ma punto qui; dacchè pare che i delitti del granduca Boris si facessero più obbrobriosi in ragione dell'ora tarda.

Basta, adesso viene il bello. Non tutto il sesso femminile americano se n'è offeso: anzi, appena la signora Roosevelt, moglie del presidente, e le "temperanti cristiane" dimostrarono il loro orrore al granduca Boris, la duchessa Marlborough, la signora Astor, e non so quante bellezze e miliardarie americane si affrettarono a ricercarlo e a fargli grandi feste. Ah, le donne!

========================================
Margherite in Baviera.
========================================

WURZBURG 8 (N). La regina Margherita è giunta nel pomeriggio proveniente da Eiper per Heidelberg.

Visitò la città repartendo poscia per Bamberg.

========================================
Conferenza di ministri.
========================================

ROMA 8 (N). Zanardelli ha conferito oggi con Prinetti, Cocco-Ortu, Ottolenghi e Morin su vari affari di ordinaria amministrazione.

========================================
Ministro serbo in Liburnia.
========================================

BELGRADO 8 (N). Il presidente dei ministri Vuic è partito oggi in congedo. Si reca con la consorte ad Abbazia.

========================================
Fra sovrani e principi.
========================================

BERLINO 8 (B). Il principe ereditario di Rumenia è arrivato stamane alla stazione della Friedrichsstrasse, donde si recò al castello.

========================================
Un prezioso berretto.
========================================

MADRID 5 (Manolito). La cittadinanza di Bilbao - ove, come già vi scrissi, Alfonso XIII si recherà domani, per apporre solennemente l'ultima pietra del nuovo porto di colà - offrirà in dono al giovane sovrano un prezioso berretto simile a quelli che usavano i soldati dell'esercito carlista e a quelli che ora portano generalmente i popolani della Biscaglia e della Guipuzcoa. Tali berretti sono privi di visiera e, in ispagnuolo, si chiamano "boina". Ho qualificato di prezioso il berretto destinato in regalo al re. E non senza ragione: chè la "boina" suaccennata è fatta di finissimo panno rosso; ha sulla parte superiore un'artistica lamina d'oro e sul davanti, le iniziali d'Alfonso XIII in brillanti e zaffiri; e col magnifico astuccio in cui verrà presentata al re, è costata la rispettabile somma di ventimila pesetas, raccolte all'uopo mediante una pubblica sottoscrizione.

========================================
CRONACA PER TELEGRAFO
========================================

Il licenziamento di Mascagni annullato.

PESARO 8 (N). Il prefetto di Pesaro annullò la deliberazione del Consiglio comunale, che esonerava Mascagni dalla direzione del Liceo Rossini. Il prefetto dice che il Consiglio ha esorbitato dai suoi diritti.

Piedigrotta.

NAPOLI 8 (N). La festa di Piedigrotta procede animatissima. Enorme è il numero dei forestieri e provinciali arrivati per l'occasione. Lungo la villa di Mergellina e alla Grotta la folla è immensa. Il baccanale è assordante. Quest'anno le canzoni sono parecchie e applauditissime.

Un ricevimento al Municipio di Torino.

TORINO 8 (N). Stasera vi fu grande ricevimento al Municipio, offerto alla Giuria internazionale dell'Esposizione e ai membri del Congresso di chimica. Le sale erano infiorate. Guardie civiche e pompieri prestavano il servizio d'onore. Era imbandito un ricco servizio di buffet. Nella piazza sottostante la musica municipale eseguì intanto uno sceltissimo concerto. Parlarono il prosindaco Badini e il prof. Cossa; per i congressisti Cesnard e per la Giuria il dott. Candiani.

In automobile sullo Stelvio.

MILANO 8 (N). I giornalisti Gutierrez, italiano, Costa, francese e Dotenaets belga, percorsero in automobile, condotto dall'ing. Ghirardi, la strada dello Stelvio, superando per la prima volta il valico di Fredindshohe (2814 metri). La colonia straniera a Stelvio festeggiò calorosamente gli arditi automobilisti.

Disastro nelle ferriere di Terni.

TERNI 8 (N). Nello stabilimento delle Ferriere italiane, avvenne un disastro per il crollo del muro di sostegno a difesa del canale portante l'acqua alle turbine. Lo stabilimento fu parzialmente inondato. La sezione gasogeni venne invasa dalle acque, sicchè alcuni scoppiarono, provocando l'incendio della tettoia ch'è crollata. L'incendio fu spento a grande fatica e si riuscì ad evitare lo scoppio degli altri gasogeni. Due operai rimasero morti ed altri feriti gravemente.

Crollo d'un viadotto.

SAINT-AGREVE 8 (N). Stamane crollò il viadotto in costruzione. Nove operai rimasero uccisi.

Esplosione di idrogeno. Dodici feriti.

ROMA 8 (N). Al campo delle manovre presso Arsoli, mentre si stava gonfiando un pallone del parco areostatico, scoppiò un tubo del gas idrogeno. Rimasero feriti dodici soldati, dei quali sei gravemente. Furono spediti da qui i medici nali occorrenti e ghiaccio.

ROMA 8 (N). Lo scoppio del tubo di idrogeno a Tivoli sarebbe avvenuto per imprudenza dei soldati che fumavano. I generali Brusati, Mazza e Valcamonica hanno aperto un'inchiesta.

Un contadino che si fa cannoneggiare.

BENEVENTO 8 (N). Durante le esercitazioni militari, ieri un contadino tal Campara si mise davanti alla bocca d'un cannone in azione. Colpito dai frantumi d'un bossolo, riportò 14 gravissime ferite.

Accidente di caccia.

REGGIO CALABRIA 8 (N). Il giovane Sirò appartenente a ricca famiglia si recò oggi a caccia. Per disgrazia il fucile gli esplose e i proiettili andarono a colpire all'occhio sinistro il fratello suo Giovanni, accecandolo.

Una giovinetta sedicenne, omicida.

PALERMO 8 (N). Stamane in via Butera, la giovine sedicenne Giuseppina Li Fonti di Salvatore, assalì proditoriamente certa Marianna Inserillo, di anni 58, uccidendola con un colpo di coltello! La Li Fonti, con suo padre e sua madre, fu arrestata.

L'odio che determinò la tragedia, aveva avuto origine da una baruffa scoppiata tempo addietro per futili motivi tra la Inserillo e due sue figlie, da una parte, e la madre della Giuseppina con le sue figlie Giuseppina e Francesca dall'altra. In seguito al primo litigio, le Inserillo avevano querelato, per minacce a mano armata, le avversarie, che furono tratte in arresto e che ora da pochi giorni soltanto si trovavano in libertà provvisoria.

L'omicida, nel suo interrogatorio, ha deposto che la Inserillo l'aveva provocata sputandole in viso.

Scontro di treni.

PRAGA 8 (B). La scorsa notte alla 1.30, nei pressi della ferrovia dello Stato, di Schlan, avvenne uno scontro fra due treni merci. Un frenatore rimase ucciso, un macchinista ed un fuochista riportarono ferite leggere. Le due locomotive vennero parzialmente danneggiate, e tre carri furono frantumati.

Il movimento non subì alcun incaglio. Fu avviata un'inchiesta.

Un accidente ferroviario. Sette feriti.

VIENNA 8 (B). La direzione delle ferrovie dello Stato comunica:

Stamane alle 3, presso il semaforo 32 (fermativa Unterpunkersdorf), il treno passeggeri N. 12, composto di 27 vagoni con 520 passeggeri, si fermò. Dato poi il segnale di partire, il treno si mise in moto, ma nello stesso momento la catena di sicurezza fra il quarto e il quinto carrozzone si spezzò.

In seguito alla forte scossa, sette persone rimasero leggermente ferite.

Le vittime dell'alpinismo.

BRUCK-FUSCH 8 (N). Dall'Hohe Tenn precipitò oggi un turista che si crede sia viennese. Fu trasportato alla capanna di Gleiwitz. S'ignora il nome del ferito, e la gravità delle ferite che riportò.

========================================
UNA RIVOLUZIONE POSTALE.
========================================

(Carteggio partic. del "Piccolo").

Un no postage italiano. - I miracoli della réclame. - La scomparsa delle cartoline.

ROMA 6 (S. Cortesi). Come dall'oriente venne la civiltà e come dal nord si disse per qualche tempo che ci veniva la luce, così potrebbe ormai dirsi che fra gli undici Ministeri, da quello delle Poste e dei Telegrafi ci vengono ormai le notizie più strabilianti. In questi ultimi giorni ci si è detto che avremo stazioni di telegrafo senza fili fra il continente e le isole e tutt'intorno alle coste d'Italia; ieri ci si annunziava l'impianto della posta pneumatica a Napoli, tanto per incominciare; oggi assumo al Ministero stesso la sbalorditiva notizia che avremo nientedimeno la posta gratuita, e ciò non solo nel senso che potremo impostare le nostre lettere senza bisogno di affrancarle, ma in quello molto più esteso che dispensati dall'incomodo e dalla spesa di applicare il francobollo, ci sarà anche gentilmente fornita carta, busta, penna ed inchiostro per scriverla e, quasichè ciò fosse ancora poco, verremo persino dispensati dal disturbo d'impostarla noi stessi. Un siffatto insieme di cose sembra talmente utopistico che le più semplici e naturali parole adoperate per annunziarlo par che nascondano un sottile senso di ironia. Eppure la cosa non è soltanto verosimile, ma vera, non solo attuabile, ma quando i lettori leggeranno questa mia corrispondenza, forse già attuata.

*

La notizia, come dissi, viene dal Ministero delle poste, ma l'iniziativa questa volta è privata.

Si è costituita a Napoli una società in accomandita per la pubblicità mondiale che appunto in questi giorni dovrebbe dare inizio alla propria gestione. Essa si propone anzitutto di aprire, incominciando da Napoli, delle vaste e comode sale di scrittura, ove chiunque può entrare, sedersi, scriver lettere ed esigere che gli siano affrancate ed impostate gratuitamente.

La sola condizione posta dalla società, è che le lettere sieno scritte su fogli di carta che essa stessa fornisce ed i cui margini sono coperti di annunzi commerciali. Come vedesi, si tratterebbe di un nuovo miracolo della réclame, della quale questa volta non fruirebbero soltanto il commerciante e l'agenzia di pubblicità, ma in misura anche più larga, l'erario e il pubblico.

L'on. Galimberti, accessibile a tutte le buone ed ardite idee, ha subito incaricato un ispettore del ministero di assumere precise notizie al riguardo, premendogli di assicurarsi sopra tutto se il progetto sia di pratica attuabilità dal punto di vista finanziario, e la relazione dell'ispettore l'avrebbe rassicurato su questo punto.

*

Il dubbio che ispirava una legittima diffidenza al ministro consisteva in ciò, se le enormi spese di francatura e di esercizio sarebbero state bilanciate, anzi sorpassate dal prodotto delle inserzioni. La Società ha fatto considerare a questo proposito che essendosi aperti abbonamenti alle inserzioni per un determinato numero di esemplari, quelle potevano produrre sempre nuovi guadagni. Secondo i calcoli da essa fatti, avrebbe un introito di 50 centesimi per ogni lettera scritta ed impostata. La sola concessione che la Società domanda al ministero delle poste è l'utile dell'uno per cento sui francobolli, come hanno tutti i rivenditori, ed il collocamento di una cassetta nei locali sociali, anzi di un cassone, poichè si prevede che il concorso sarà enorme, come è sempre per tutte le cose utili o piacevoli, che non costino nulla.

Intanto se l'iniziativa sarà felicemente attuata, avrà per effetto di troncare d'un colpo la difficile questione del ribasso delle tasse sulle corrispondenze postali, sulla quale tanto si è discusso in Parlamento e fuori senza alcun risultato, non potendo l'erario decidersi alla perdita di molte decine di milioni all'anno e di convertire quasi tutte le cartoline in lettere (all'infuori di quelle illustrate) perchè piuttosto che scrivere una cartolina che costa due soldi, si preferirà di scrivere una lettera che non costa nulla.

Insomma la geniale trovata farà sì che la gran massa del pubblico non avrà più ad invidiare il famoso penny postage inglese, che fin qui gli faceva venire l'acquolina.

========================================
CRONACA LOCALE E FATTI VARIA.
========================================

Dopo un congresso. Il congresso di Pirano, che diè novella prova della maturità politica dei fratelli istriani, è avvenimento che per la sua importanza trascende i confini della provincia. Dalla relazione amplissima che ne abbiamo data ieri nel Piccolo della Sera, i lettori avranno veduto come ciò che si disse e deliberò nell'adunanza di Pirano, corrisponda a volontà e ad interesse di quanti sono italiani nelle cinque nostre provincie.

Il discorso dell'on. Bennati che fu il culmine della giornata, riassume nella forma più concisa e più serena, ma insieme più precisa e più efficace la posizione fatta agli italiani dal Governo e dagli avversari nazionali, a cui il Governo presta aiuto; - ferma con tratti sicuri l'atteggiamento da questa posizione imposto agli italiani nelle Diete e nel Parlamento, nei Comuni e nei sodalizi, dovunque, e, data ragione dell'attività alacre ed energica esplicata dall'Unione italiana alla Camera viennese, esprime nell'affermazione della politica della "mano libera" il pensiero di tutti gli italiani i quali, mandati i deputati a Vienna come uomini di lotta e di affari, ne attendono proprio come dice la risoluzione votata dal congresso, l'affermazione costante della solidarietà nazionale e la tutela pratica degli interessi morali ed economici della gente italiana.

Della solidarietà nazionale, dal cui bisogno provenne e alla cui affermazione costante ha da servire il gruppo italiano a Vienna, lo stesso congresso di domenica mostrò frutti generosi. Negli applausi con cui gli istriani accolsero il nome di Trieste, ogni qual volta ricorse nella relazione dell'on. Bennati, - nell'acclamazione fragorosa e significante onde fu salutato il nome eroico della Dalmazia, - nell'unanime plaudente consenso al saluto augurale proposto dall'on. Bartoli per i fratelli del Trentino, - sono gl'indici esteriori dell'intimo sentimento di quella sempre maggiore unione che lega ormai, in comunanza di pensieri e di interessi, le varie terre nostre.

*

In quanto all'avvenire, il congresso di Pirano ha parlato chiaro e ha detto proprio ciò che è nell'animo di tutti. Non guardare nè a diritta nè a manca; nessun riguardo verso il Governo finchè esso, non a parole ma a fatti, non mostri di avere riguardo, doveroso del resto, dei diritti e dei bisogni degli italiani, - patti chiari con Governo e con partiti, - mano libera verso tutti e in ogni momento, - questi i termini tracciati domenica per l'atteggiamento avvenire dell'Unione italiana.

Il Governo, quando, come è probabile, sia desideroso di assicurare al compromesso o ad altro progetto il voto degli italiani, sa di non aver da fare con degli ingenui: se tali fossero stati mai i deputati italiani, il Governo stesso ne li avrebbe diseducati; essi sono pronti ad armistizi, a tregue, a paci magari; ma ad un patto: compensi di fatto positivi, reali, palpabili. Al Governo non dovrebbe pesare di corrispondere a queste condizioni, quando non gli pesi di compiere il suo dovere. Le famose concessioni chieste come compenso dagli italiani, non sono che tarde riparazioni a negligenze o a torti vecchi e nuovi.

Ai vari partiti della Camera viennese dà anche qualche insegnamento il congresso di Pirano. Ai tedeschi in ispecie, i quali potevano essere sempre più vicini al gruppo italiano e che anche negli ultimi giorni riprendono a parlare di alleanze con gli italiani.

Alleanze coi partiti, e anzitutto coi tedeschi, il gruppo italiano potrà anche stringere, temporanee o durature, ma a due condizioni: che le alleanze non impongano loro soltanto obblighi, ma dieno anche diritti, si fondino sulla parità di condizioni, sieno un vero e proprio do ut des, franco ma sicuro; e in secondo luogo che i tedeschi liberino le loro menti, nel loro stesso interesse, da certe velleità di conquista di territori altrui.

Quest'ultima condizione ha sviluppato con drastica eloquenza l'on. Bartoli nella protesta contro la Südmark e contro i sogni di imperio pangermanico dal Baltico all'Adriatico. I tedeschi, stretti da ogni parte da pericoli, non dovrebbero aver il tempo di darsi a codesti vaneggiamenti, cui la storia e il diritto hanno ormai condannati. Dovrebbero comprendere che l'alleanza tanto invocata da loro con gli italiani non può sussistere con simili sottintesi. Solo il rispetto pieno e sine dubio del reciproco diritto può unire alla comune difesa contro comuni avversari.

Elargizioni alla "Lega Nazionale." Ci pervennero a favore del gruppo locale:

Dal dott. Angelo Ara cor. 6.

Alla Cassa del gruppo locale della "Lega" furono versate cor. 484, quale acconto sul ricavato della vendita delle cartoline illustrate, effettuatasi in occasione del Congresso generale.

Raccolte dai bambini della villa Benvenuti, a Pirano, con una pesca miracolosa, cor. 2.30; dai fratelli Candoni e R. Mina, ritornando da Capodistria, cor. 1.

Cose ferroviarie. Telegrafano da Roma, 7, alla "Gazzetta di Venezia":

"Per favorire Trieste, dandole nuove comunicazioni col centro dell'impero austro-ungarico, si stanno costruendo quattro nuove linee ferroviarie (che costituiscono nel loro complesso la seconda congiunzione ferroviaria con l'interno): una di queste si staccherà ad Assling dall'attuale ferrovia Tarvis-Lubiana. Questa linea offre modo all'Italia di accorciare anche essa le distanze dal centro della monarchia austro-ungarica tra Udine e Venezia. È sorto quindi il progetto che la linea Udine-Cividale esercitata dalla Società Veneta di costruzioni, sia fatta proseguire da Cividale al confine e di cercar di ottenere dall'Austria che un breve tronco congiunga questa linea con la nuova arteria Assling-Gorizia, accorciando così di 2½ chilometri la distanza da Venezia in confronto dell'attuale ferrovia Vienna Pontebba-Udine-Casarsa-Portogruaro-Venezia. Ma l'Austria finora si oppone alla costruzione di quel breve tronco sul suo territorio."

L'intronizzazione del Vescovo a Capodistria. Il solenne ingresso del Vescovo mons. Nagl nell'unita diocesi di Capodistria e la presa di possesso di quella sede, per cui era stata presa in vista la prima domenica di ottobre, avverranno invece la domenica susseguente, 12 ottobre.

Civico Liceo femminile. L'iscrizione delle allieve al civico Liceo femminile avrà luogo nei giorni 15, 16 e 17 corr., dalle 9 ant. a mezzogiorno. Per gli esami d'ammissione e di riparazione sono fissati i giorni 18, 19 e 20; l'apertura dell'anno scolastico seguirà il 22 e col 23 principierà l'istruzione regolare.

Per l'ammissione al primo corso preparatorio richiedesi, di regola, l'età di anni sei compiuti. Fanciulle, che non abbiano ancora compiuto il sesto anno d'età, possono essere accettate sotto quattro condizioni:

che abbiano già compiuto il quinto anno d'età; che sieno mature di corpo e di mente svegliata; che con la loro ammissione non venga sorpassato il massimo legale delle fanciulle stabilito per ogni singolo corso; che vi sia il permesso dell'autorità scolastica locale. Il punto primo è da constatarsi con la fede di nascita; la maturità di corpo dal protofisico della città o dal medico distrettuale; la svegliatezza di mente dal direttore della scuola.

Tanto le allieve che chiedono l'ammissione al primo corso preparatorio, quanto le altre che vengono all'iscrizione per la prima volta, devono essere accompagnate dai loro genitori o da chi ne fa le veci e presentare: la fede di nascita, l'attestato di vaccinazione o di rivaccinazione, la dichiarazione medica - per le scolare che vengono da altra scuola basta quella della Direzione - d'essere immuni da oftalmia, e, se hanno frequentato altra scuola pubblica, l'attestato dell'ultimo semestre.

Quelle scolare che vengono da una scuola pubblica con lingua d'istruzione italiana sono ammesse nel II e III corso preparatorio senza esame alcuno; nel IV e V dando l'esame di lingua tedesca; nel I e II corso liceale dando l'esame nelle lingue italiana, tedesca e francese, nel III anche quello di geografia; negli altri corsi liceali dando l'esame in tutte le materie. Quelle che hanno frequentato una scuola con altra lingua d'insegnamento devono inoltre dimostrare, ove lo si ritenga necessario, la perfetta conoscenza della lingua italiana. Per gli esami d'ammissione non si paga tassa alcuna.

Hanno pure l'obbligo di annunciarsi alla Direzione per essere regolarmente inscritte anche le allieve già appartenenti a questo Liceo e che intendono di proseguire al corso superiore.

All'atto dell'inscrizione le allieve dei cinque corsi preparatori dovranno pagare la tassa del primo mese scolastico con otto cor.; quelle dei corsi liceali e del corso di perfezionamento con dodici cor., più una corona per la biblioteca. Il pagamento dei successivi mesi dovrà essere effettuato sempre il 15 d'ogni mese.

** L'apertura del corso d'economia domestica avrà luogo il 16 ottobre. La relativa iscrizione dal 5-12 del detto mese.

Nuptialia. La gentile signorina Vittoria Locher andò sposa al signor Mario Pagliaro.

Le feste della "Previdenza". Anche la seconda delle feste campestri a Barcola organizzate dalla Previdenza sortì esito fortunatissimo per grande concorso di pubblico. E ciò, nonostante il vento che rese meno popolato del solito il terrazzo dell'Excelsior. Sul fondo ex-cantiere tanto il bazar di beneficenza, quanto le varie baracche furono assai frequentati e dappertutto gli introiti furono rilevanti anche mercè l'abilità delle graziose signorine attendenti alla vendita. Alle venditrici ieri nominate dobbiamo aggiungere le signore Gaiardi e Nazor.

Applauditi con calore furono i bellissimi fuochi artificiali eseguiti dai pirotecnici Sobez e Giorgomilla. Alla giostra si produssero ad una certa ora anche molti giovanotti e alcune signorine.

Nel salone dell'Excelsior il concerto-varietà ebbe il consueto successone e l'affollato uditorio applaudì specialmente la squisita signorina Maria Valty, nonchè la brava coppia Mencherini, il trasformista Giuntini e gli altri.

Anche ieri l'introito dev'essere stato notevolissimo.

** Ecco ora l'ultima lista dei doni pervenuti per la fiera di beneficenza:

Signor Pollack (fabbrica di liquori a Barcola) sei bottiglie di Allesch; signor Bandel fiori in grande quantità; signor Leonardo Rivo una grande torta; signor P. Lazzi Aidinyan fiori; signora Emma Bolaffio un grande vaso d'alabastro e quattro vasetti; signor Schlossberg una cassetta di limoni; signor M. Jermann parecchie piante e piantine in vaso; un signore anonimo undici esemplari di un volume di poesie; signor Giorgio Corsentas cinque corone per un biglietto contrastato; signor dott. Spadon fiori.

Elargizioni varie. Ci pervennero:

Per onorare la memoria del signor Alberto Gentille, dal signor Enrico de' Franceschi, cor. 10, a favore degli scolari poveri del Ginnasio di Pisino; dai sigg. Massimiliano e Lucia Weiss, cor. 10, a favore della Guardia medica.

— All'Orfanotrofio S. Giuseppe pervennero per onorare la memoria del signor Paolo Solazzi, dal sig. Giovanni Debarbora cor. 20, e dal sig. Giovanni Hlabse cor. 10.

Pubblicazione. L'egregio signor Alberto Michelstädter di Gorizia, ha dedicato alla sua gentile figliuola Elda, in occasione delle sue nozze col signor Silvio Morpurgo, un opuscolo dal titolo Un'oretta di divagazioni. Si tratta della brillante conferenza che il Michelstädter lesse alla nostra Minerva la sera del 15 di marzo 1901; e l'impressione favorevole dell'audizione si rinnova ora al leggere quelle paginette briose ed argute.

Le gite di ieri. Iermattina partirono in gita: per Muggia col piroscafo "Gianpaolo" 230 persone, con l'"Epulo" 214 e con l'"Elena" 125; per Grado col "Madgala" 36 e per Miramar col piroscafo omonimo 58. Nel pomeriggio partirono: per Muggia col piroscafo "Gianpaolo" 419 persone, con l'"Epulo" 251 e con l'"Elena" 293; per Capodistria col piroscafo omonimo 140, col "Santorio" 96, col "S. Nazario" 130 col "S. Giusto" 126; per Pirano col "Risano" 93 e con l'"Istria" 73; per Isola col "Portorose" 209; per Miramar col piroscafo omonimo 90 e per Miramar-Monfalcone con lo "Taule" 50.

Con la ferrovia dello Stato partirono per Divacciano e stazioni intermedie complessivamente 950 persone.

Grave caduta all'Arsenale. Il calderaio in ferro Giorgio Predonzani, di 50 anni, abitante in via San Marco N. 18, ieri mattina alle 10 lavorava, nell'Arsenale del Lloyd, a bordo del piroscafo "Vindobona", quando nel recarsi a prendere un utensile, perdette l'equilibrio e precipitò in un carbonile, da cinque metri d'altezza. I suoi compagni accorsero a sollevarlo e lo accompagnarono nell'infermeria dello Stabilimento, ove il Predonzani ebbe la dovuta assistenza, avendo riportato una forte contusione al capo, una ferita di taglio sopra l'occhio destro ed un'altra al braccio destro.

Il ferito fu trasportato quindi con la lettiga all'ospedale, ove lo si accolse nel decimo ripartimento.

Triste viaggio! Nell'Infermeria Treves si presentava ieri, alle 5 pom., una donna ancor giovane, ma quanto mai avvizzita, pallida e smunta, vestita miseramente. Aveva con sè quattro ragazzini, pure alquanto macilenti e patiti. Dopo aver detto di chiamarsi Giovanna Luxa dichiarò di essere arrivata in quel momento dalla Svizzera e di aver fatto a piedi il viaggio, che durò 27 giorni, unitamente al marito Giovanni ed ai figli. Avevano abbandonato la Svizzera perchè versavano nelle più critiche condizioni e per recarsi a Pisino, loro patria. Viaggiarono a piedi, vivendo di carità fino a Nabresina e da lì si recarono a S. Giuseppe in ferrovia. Quivi però, essendo il Luxa sfrattato da Trieste, s'internò nell'Istria per recarsi in patria. Il signor Treves diede da mangiare ai disgraziati, e poi, essendo nella assoluta impossibilità di trovar lì per lì un quartierino, fece accompagnare la poveretta dinanzi all'impiegato d'ispezione in via Tigor, il quale pure offrì qualche cosa ai miserelli. Verso le 8 e mezzo il signor Treves riuscì a trovare un alloggio per la disgraziata famiglia e provvide inoltre perchè al domani non restassero senza mangiare, poi telefonò al sig. Ciatto, ispettore della pia Casa dei poveri, il quale promise che si sarebbe interessato di quei poveretti.

Rissa feroce durante una sagra. Domenica, durante una sagra, in Tominiano, tra villici, avvenne una rissa feroce. Ne uscì con la peggio il giovane contadino Giovanni Obersnel, abitante al N. 5 di Tominiano, il quale riportò una gravissima ferita al ventre. Uno dei rissanti con un colpo di roncola gliel'ebbe addirittura squarciato. Fasciato alla meglio, il povero Obersnel venne trasportato con una carrettella a Trieste, ove giunse iermattina alle cinque. Fu accolto nella decima divisione dell'ospedale. Il suo stato è grave.

Ferimento di una donna. Ieri, verso le 3 pom. gli inquilini della casa N. 5 di via dei Capitelli udirono alcune grida di aiuto, provenienti da un quartiere al terzo piano, occupato da Luigia Winter. Poco dopo, usciva precipitosamente di là il bracciante Cesare Franchini, di 49 anni, il quale si allontanò. Gl'inquilini entrarono allora nel quartiere della Winter e la trovarono nella sua stanza, tutta lorda di sangue. Presso a lei c'era la sua figlia giovane di 20 anni, che raccontò allo zio dal Franchini con due colpi di coltello, uno alla faccia ed uno alla schiena. La donna fu accompagnata nell'ambulatorio della Società "Igea", e nello stesso tempo qualcuno avvertiva le guardie.

Il dottore dell'Igea constatò che la ferita alla guancia sinistra era lunga 5 centimetri e interessava quasi nella sua totalità il labbro superiore, mentre la ferita alla regione scapolare sinistra era penetrante in cavità; percui, dopo averle prestata la necessaria assistenza, la fece trasportare all'ospedale.

Le guardie, messesi alla ricerca del feritore, lo trovarono poco dopo in piazza Cavana e lo condussero dinanzi al concepista dott. Donnesberg, alla Polizia. Il Franchini disse che conviveva con la Winter da 16 anni circa, e che aveva avuto da lei quattro figli. Alcuni giorni fa, per motivi ch'egli assolutamente ignora, la donna scappò di casa, lasciandolo con i figli. Ieri, rincasato verso le due, trovò, con sorpresa, la donna che stava rifacendo un letto. Richiesta del motivo di sì lunga assenza, la Winter gli avrebbe risposto con arroganza, e in seguito a ciò fra loro due sarebbe scoppiata una disputa, e infine la donna gli avrebbe scagliato un epiteto ingiurioso. Egli allora diede di piglio ad un coltello, e la colpì.

La figlia della ferita che, essendo stata presente al diverbio, fu pure interrogata, giurò di non aver udito l'epiteto offensivo che la madre avrebbe scagliato al Franchini. Questi, ad interrogatorio finito, fu accompagnato in via Tigor.

La mano altrui. Il carradore Giuseppe Reghent, di 31 anno, abitante in via Petronio N. 18, iersera, venuto a diverbio con un individuo fu da questo colpito con un bicchiere al capo in modo da riportare una ferita di taglio.

Il fanciullo di 7 anni, Carlo Zadnich, abitante in Chiarbola superiore N. 302, iersera, venne colpito alla fronte da un pezzo di mattone, lanciatogli da ignoto monello e riportò una ferita.

Ricorsero alla Guardia medica.

Un nervoso? A bordo del piroscafo "Capodistria" proveniente dalla cittadetta omonima si trovava iersera un giovanotto, apparentemente bracciante, il quale, seccato dal baccano indiavolato che si faceva a bordo da parte dei gitanti, se la prese con alcune ragazze, che cantavano allegramente. Queste risposero al bisbetico individuo che se non amava sentir cantare, poteva starsene a casa sua; ma il giovanotto si avventò su di loro e lacerò loro le vesti e gli ombrellini. Arrivate a Trieste, due delle maltrattate e precisamente Enrichetta Feletti, abitante in via Canova ed Augusta Vercovetz, abitante in via dell'Industria, denunciarono la cosa alle guardie, le quali si recarono a prendere il violento, che nel frattempo si era nascosto nella stiva. Quando fu in via Tigor, il tizio incominciò a gridare e a dimenarsi furiosamente, tanto che l'impiegato, credendolo in preda ad un attacco nervoso, mandò a chiamare un dottore. Questi per altro dichiarò che il giovanotto simulava ed il funzionario, allora, fece condurre il tizio nel camerone di trasporto.

Tipi e macchiette. - Il venditore di pianeti.

— Pianeti dela sorte par omeni, done, ragazze e maridade, par fii picoli e grandi... in talian, tedesco e s'ciavo... Chi vol saver se i vivarà assai, se i gavarà fortuna, dispiazeri, disgrazie, se 'l se romparà 'na gamba, se 'l ciaparà la signoria, se 'l sposarà 'na mora, 'na bionda, rica, grassa, bruta, bela, giovine, vecia, con bori e senza bori... ch'el compri i mii pianeti dela sorte, che i disi la verità, la pura e sola verità...

— La me dia un pianeto par giovine.
— In che mese la xe nato?
— Maglio...
— Mese dei mese assai fortunà... Ecolo: do soldi... senza la mancia; ghexe anca i tre lunari e se la ciapa el terno me racomando... Ghe xe altri che vol pianeti? Ciolò i mii pianeti...
— Ou, ou, digo fufignon, qua xe dito "Apprenderai un'arte nobile"...
— E ben?
— Ciò, mi fazzo el caligher!
— Vol dir che la ga za sbaglià strada... la doveva cior el pianeta diese ani fa... Chi vol la bona sorte! imparò a viver donete, omeni, putei bruti e bei...
— Voio provar anca mi, ostriga!
— Va la, vecia ragna...
— La me dia un de dona maridada...
— E 'l mese?
— Luglio.
— Mese fortunà... Za, par vu i xe tuti fortunai...
— Do soldi.
— I se decidi signori: chi ga tempo non speti tempo: doman me meto in viagio...
— Andè all'inferno, fioldunean; ciò Franzele, ara coss' che dixi sto pianeto: "ti mariterai con un onesto operaio, ma disgraziatamente non avrai figli"...
— Ghe ne gavemo zinque! ben spesi i do soldi...
— E se lei la ga zinque fici, xe forsi colpa el pianeto?...
— El terno?... ma se xe do volte el novanta!
— La zoghi el quarantazinque: la metà... la vinzi sicuro... Chi vol...

In quel momento la porta dell'osteria si aprì ed entrarono due guardie, le quali s'impossessarono del pianetista e lo condussero in via Tigor. Quivi l'uomo si qualificò per Antonio Chico, di 53 anni. Gli sequestrarono i pianeti e lo trattennero in prigione.

Cronaca triste. Iermattina alle otto si telefonava alla Infermeria Treves che in un'osteria di via Media il falegname Giuseppe P. commetteva eccessi, in preda a un accesso di alienazione mentale. Con una vettura fu condotto alle sale d'osservazione, ove furono prestate le cure opportune.

Furti in Sacchetta. Per due notti consecutive l'impresa dei lavori portuali fu bersagliata dai ladri. Venerdì notte, dalla maona N. 64 fu rubata una alzana del valore di 200 corone; sabato notte dal "klappet" N. 18 fu rubato il cavo da tiro, del valore di 300 corone. — Non è questa la prima volta che i proprietari di barche ormeggiate in Sacchetta, e specialmente l'impresa dei lavori portuali, si lagnano di furti sofferti, percui è da raccomandarsi una più attiva sorveglianza di quei paraggi durante la notte. Oltre al danno immediato che risentono i derubati vè da tener conto del fatto che i ladri disormeggiano le barche, le quali rimangono esposte a gravi danni in caso d'improvviso cattivo tempo.

Ladro percotitore. Giovanni P., facchino, di 36 anni, abitante in via dei Verzieri, venne arrestato iersera in via delle Beccherie perchè aveva rubato alla venditrice girovaga Regina Bussolini, due meloni, e poi per giunta aveva percossa la derubata.

Al Punto franco. Ieri alle 6 del pomeriggio, una guardia del Punto franco arrestò il facchino Carlo P., di 35 anni, perchè trovato in possesso di un chilogramma e mezzo di uva secca di furtiva provenienza. Fu assunto a protocollo e quindi rimesso in libertà, salvo a rispondere a tempo e luogo.

Caduto in mare. Tra le persone che alla riva della Sanità, iersera, attendevano l'arrivo dei piroscafi reduci dalle gite, vi era il bracciante Antonio Cuttin, di 34 anni, abitante in via dell'Istria N. 2, il quale, all'arrivo di un battello, tentò di afferrare la corda che veniva gettata da bordo per ormeggiare il piroscafo.

Nel fare ciò, il Cuttin perdette l'equilibrio e cadde in mare. Un altro bracciante, Luigi Vespa, gli venne in soccorso con una barca e lo trasse a salvamento. Avendo il Cuttin riportato nella caduta, battendo sulle pietre della riva, una ferita lacero-contusa al capo, fu accompagnato alla Guardia medica.

Caduta dalla finestra. La fanciulla di 9 anni, Maria Barcata, iermattina, mentre si trovava su di una finestra della propria abitazione, al primo piano della casa N. 16 di via della Madonnina, cadde nel cortile sottostante e riportò alcune contusioni al torace. Venne trasportata all'ospedale, ove la si accolse nella decima divisione.

Scherzando. Francesco Franchini, di 47 anni, abitante in androna del Buso N. 3, può ben dire che le disgrazie, quando capitano, capitano una dietro l'altra. Infatti, ieri nel pomeriggio, veniva arrestato il di lui fratello, il quale, come spieghiamo in altra notizia, ferì gravemente l'amante, e il Francesco, iersera, mentre si trovava all'osteria "Bagnaluca", scherzando con un amico, cadde, e riportò una frattura alla gamba destra, per cui dovette essere accolto all'ospedale.

Ammalato sulla via. Ieri mattina, alle 11, il signor Carlo de Camussio fu colto da grave malore nei pressi di piazza della Borsa. Accompagnato all'Infermeria Treves, fu adagiato su d'un letto e trattenuto fino al ristabilimento completo. Fu poi accompagnato a casa sua, in via del Bosco N. 3.

Lesioni accidentali. Ieri mattina alle 10, il manovale Francesco Vidrich, di 36 anni, abitante in via Rigutti N. 20, riportò accidentalmente una ferita al capo.

Il fabbro Antonio Chersich, di 16 anni, abitante in via del Coroneo N. 14, iermattina riportò accidentalmente alcune ustioni alla mano destra.

Il facchino Giuseppe Falomo, di 42 anni, abitante in via Gruzzulis N. 2, ricorse ieri alle cure dell'"Igea" per una ferita di taglio alla tempia destra, riportata in rissa.

Giovanni Posar, di 45 anni, abitante in via del Rivo N. 14, riportò accidentalmente una ferita alla tempia sinistra.

Il bracciante Giovanni Debeutz, di 24 anni, abitante in via del Salice N. 3, per accidente riportò una ferita alla testa.

Il fanciullo Bruno Snidersich, di 7 anni, abitante in via del Molino a vento N. 34, casualmente riportò una ferita di taglio al labbro superiore.

Il facchino Giovanni Schönbrun, di 26 anni, abitante a Scorcola N. 201, per accidente riportò una contusione alla fronte.

Ricorsero alla Guardia medica, ove ottennero le cure opportune.

Per ingiurie. In via di Riborgo fu arrestato ieri notte il carpentiere Matteo P., di 50 anni, da Pola, il quale, ubriaco, avrebbe scagliato delle ingiurie all'indirizzo degli ispettori distrettuali Salomon e Swanderlik. Dopo interrogato, il P. fu condotto agli arresti di via Tigor e posto a disposizione del Tribunale.

Gabbamondo. Come ieri abbiamo narrato, ierlaltro nel pomeriggio l'operaio Giuseppe Bressan, di Gorizia, denunciò alla Polizia che nel giorno precedente, alla riva della Sanità, era stato avvicinato da un individuo a lui sconosciuto, il quale, professandosi suo amico, aveva voluto ad ogni costo condurlo a prendere un bicchiere di birra e l'aveva poi derubato del portamonete contenente 26 corone. La denuncia venne subito passata all'ufficiale Titz, il quale la sera stessa riuscì a scoprire l'intraprendente giovanotto. Costui si chiama Romano Scubla, di 23 anni ed è un notissimo ladro e truffatore. Lo Scubla vive ingannando il prossimo e lo fa con una scaltrezza meravigliosa. Egli è l'inventore di alcuni giochi d'azzardo, coi quali riesce a turlupinare tutti quegli ingenui che hanno la disgrazia di cadere nelle sue mani.

Le banconote in portafoglio! Ierlaltro il signor Giuseppe Salvatori, macchinista a bordo del piroscafo "Eno", ritornò dal suo viaggio, prese dal cassetto nella propria cabina dieci banconote da 20 corone e le mise nella saccoccia dei calzoni per poi recarsi in città a regolare i suoi affari. Egli si recò prima al Caffè Tommaso poi al Caffè Sociale. Quivi giunto, mise la mano in tasca per estrarne le 200 corone, ma, ahimè, il denaro non c'era più! Il Salvatori denunciò la cosa all'autorità. Si ignora se si tratti di un abile borseggio o di uno smarrimento.
